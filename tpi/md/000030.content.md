# Open Bible Stories (unfoldingWord)

## License Information

**Open Bible Stories (unfoldingWord)** is based on and adapted from: _unfoldingWord® Open Bible Stories_, [unfoldingWord](https://unfoldingword.org/utw), 2022, which is licensed under a [CC BY-SA 4.0 license](https://creativecommons.org/licenses/by-sa/4.0/legalcode.en).

This markdown version is provided under the same license.



--------------------------------

## 30. Jisus I Givim Kaikai Long 5000 Manmeri (id: 674605)

30\. Jisus I Givim Kaikai Long 5000 Manmeri
===========================================

![OBS Image](https://cdn.door43.org/obs/jpg/360px/obs-en-30-01.jpg)

Jisas i salim ol aposel bilong em i go autim tok na skulim ol manmeri long olgeta ples. Taim ol i kam bek long ples Jisas i stap long en, ol i tokim em long wanem samting ol i bin mekim. Na Jisas i tokim ol long i go wantaim em long hapsait bilong raunwara long ples i nogat nois, na malolo liklik taim. Olsem na ol i kalap long bot na i go long hapsait bilong raunwara.

![OBS Image](https://cdn.door43.org/obs/jpg/360px/obs-en-30-02.jpg)

Tasol planti manmeri i lukim Jisas wantaim ol disaipel bilong em i stap long bot. Ol dispela manmeri i ran arere long raunwara na i go long hapsait paslain long ol. Na taim Jisas na ol disaipel i go kamap, planti lain manmeri i stap pinis na wetim ol.

![OBS Image](https://cdn.door43.org/obs/jpg/360px/obs-en-30-03.jpg)

Namba bilong ol dispela man em 5,000\. Ol i no kaunim meri na pikinini. Jisas i sori tumas long ol manmeri. Em i lukim ol dispela manmeri i olsem sipsip i nogat wasman. Olsem na em skulim ol na oraitim ol sik manmeri i stap wantaim ol.

![OBS Image](https://cdn.door43.org/obs/jpg/360px/obs-en-30-04.jpg)

Long apinun ol disaipel i tokim Jisas, “Em i apinun pinis na i nogat ol ples i stap klostu. Salim ol manmeri i go bai ol i ken painim sampela kaikai long kaikai.”

![OBS Image](https://cdn.door43.org/obs/jpg/360px/obs-en-30-05.jpg)

Tasol Jisas i tokim ol disaipel, “Yupela givim kaikai long ol long kaikai.” Na ol i bekim tok olsem, “Bai mipela i mekim olsem wanem? Mipela i gat 5\-pela bret na 2\-pela liklik pis tasol.”

![OBS Image](https://cdn.door43.org/obs/jpg/360px/obs-en-30-06.jpg)

Na Jisas i tokim ol disaipel bilong em long tokim ol manmeri long sindaun long gras inap olsem 50 man long wanwan grup.

![OBS Image](https://cdn.door43.org/obs/jpg/360px/obs-en-30-07.jpg)

Na Jisas i kisim 5\-pela bret na 2\-pela pis, na em i lukluk i go antap long heven na tok tenkyu long God.

![OBS Image](https://cdn.door43.org/obs/jpg/360px/obs-en-30-08.jpg)

Na em i brukim bret na pis i go liklik. Na em i givim long ol disaipel bilong em long givim ol manmeri. Ol disaipel i givim ol tasol em i no pinis! Olgeta manmeri i kaikai na pulap.

![OBS Image](https://cdn.door43.org/obs/jpg/360px/obs-en-30-09.jpg)

Ol i kaikai pinis na bihain ol disaipel i bungim ol hap kaikai na pulimapim long 12\-pela basket. Olgeta dispela kaikai i kamap long 5\-pela bret na 2\-pela pis.

*Baibel Stori i Kam Long: Matyu 14:13–21; Mak.6:31–44; Luk 9:10–17; Jon 6:5–15*

* **Associated Passages:** MAT 14:13–MAT 14:21; LUK 9:10–LUK 9:17; MRK 6:31–MRK 6:44; JHN 6:5–JHN 6:15

